<p>W czwartek o godz. 12 na trzy minuty zostaną uruchomione sygnały świetlne i dźwiękowe na wszystkich pojazdach przed obiektami wszystkich trzech służb. Tak zdecydował Międzyzwiązkowy Lubelski Komitet Protestacyjny Służb Mundurowych, który właśnie powstał. &#8211; Komitet postanowił także 10 stycznia przeprowadzić ostrzegawczy protest włoski Służby Granicznej na jednym przejściu połączony z akcją informacyjną przedstawicieli innych służb, którzy będą przekazywać ulotki informujące o przyczynach protestu &#8211; informuje Mirosław Panasiuk, przewodniczący komitetu. 12 stycznia protestujący z naszego regionu wybierają się do Warszawy, gdzie mają wesprzeć pikietę służb mundurowych z całego kraju. Mają też przygotować wystąpienie do wojewody lubelskiego w sprawie sytuacji w służbach mundurowych w naszym regionie. &#8211; Premier obiecał dodatkowe pieniądze dla policji i wojska. A dla nas nie przewiduje żadnych podwyżek &#8211; mówi Bogdan Dębowski, sekretarz wojewódzkiej sekcji pożarnictwa NSZZ "Solidarność&#8221; w naszym regionie. &#8211; Pomimo, że wcześniej było mnóstwo umów z różnymi rządami, że straż pożarna będzie "dochodzić&#8221; do wynagrodzeń policji. U nas nie było podwyżek od czterech lat. Teraz, jak wynika z obietnicy premiera, będą dla policjantów, a dla nas znowu nie. Podobnie jest w Straży Granicznej i Służbie Więziennej. &#8211; Po raz pierwszy rząd podzielił służby mundurowe &#8211; podkreśla Dębowski. &#8211; Jednym obiecuje podwyżki, innym nie. To nas oczywiście frustruje.</p>
