<p>Dziwne połączenia w mózgu korzystne ewolucyjnie 2011-12-22 22:44:00 Medycyna Synestezja może się przejawiać pod postacią silnego kojarzenia sł&oacute;w z kolorami. Ten efekt jest związany z odmienną strukturą połączeń nerwowych w m&oacute;zgu. Może jednak być korzystny ewolucyjnie &ndash; informuje serwis National Geographic. Najczęstsza postać synestezji to kojarzenie dźwięk&oacute;w lub sł&oacute;w z konkretnymi kolorami lub smakami. To zespolenie wrażeń zmysłowych po raz pierwszy udokumentowano naukowo w 1812 r. Zazwyczaj traktowano je jako schorzenie. Jak wyjaśnia David Brang z University of California w San Diego (USA), w umyśle synestetyka liczba dwa może być niebieska, ale nie musi na tym się kończyć. Może nosić kapelusz, być płci męskiej i zakochać się w si&oacute;demce. Od ponad 30 lat coraz więcej badań wskazuje, że synestezja ma fizyczne podłoże, tzn. inny przebieg połączeń nerwowych w m&oacute;zgu, kt&oacute;ry, co więcej, może być w jakimś stopniu dziedziczny. Badacze, na łamach najnowszego numeru "PloS ONE", sugerują, że to zjawisko przetrwało w toku ewolucji, bo mogło być korzystne ewolucyjnie. Przede wszystkim może wspomagać tw&oacute;rcze myślenie. "95-98 proc. synestetyk&oacute;w kocha swoją synestezję i uważa, że korzystnie wpływa na ich życie" &ndash; dodaje Brang. Wcześniej synestezję kojarzono raczej ze schizofrenią lub widziano w niej atawizm ewolucyjny. Obrazowanie m&oacute;zgu pokazuje, że u synestetyk&oacute;w występuje więcej połączeń nerwowych pomiędzy ośrodkami odpowiedzialnymi za działanie zmysł&oacute;w zaangażowanych w danym przypadku. Takie badania pomagają też wyjaśnić, dlaczego synestezja jest raczej jednokierunkowa, tzn. liczby mogą wywoływać pojawianie się kolor&oacute;w, ale nie odwrotnie. Mogą też pom&oacute;c w odpowiedzi na pytanie, czy wszyscy mamy takie predyspozycje, ale że u większości są one stłumione. Statystyki wykazują, że synestezja jest ok. siedem razy powszechniejsza u artyst&oacute;w, poet&oacute;w i prozaik&oacute;w niż u zwykłych śmiertelnik&oacute;w. "Pracowaliśmy kilka lat temu z pisarką, kt&oacute;ra zarzekała się, że synestezja pomaga jej w wymyślaniu metafor" &ndash; opisuje naukowiec. Niekt&oacute;rzy sawanci z synestezją potrafią obliczyć liczbę pi z dokładnością ponad 22 tys. liczb po przecinku. Mimo wielu badań z ostatnich lat, dużo pytań pozostaje ciągle bez odpowiedzi. Na przykład to, czy zwierzęta r&oacute;wnież doświadczają synestezji. Artykuł omawiający najnowsze wyniki badań na temat synestezji ukazał się na łamach pisma "PLoS ONE". PAP - Nauka w Polsce</p>
