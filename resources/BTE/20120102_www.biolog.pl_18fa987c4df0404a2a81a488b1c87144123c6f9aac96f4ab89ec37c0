<p>Przejadanie się przyspiesza starzenie się m&oacute;zgu, natomiast ograniczenie jedzenia aktywuje cząsteczkę, kt&oacute;ra może pom&oacute;c zachować jego młodość - wynika z badań, kt&oacute;re publikuje pismo "Proceedings of the National Academy of Sciences". Jak przypominają autorzy pracy, wiele dotychczasowych badań sugerowało, że objadanie się oraz związane z nim choroby metaboliczne (w tym otyłość i cukrzyca typu 2) niekorzystnie wpływają na m&oacute;zg - spowalniają jego funkcjonowanie, przyspieszają starzenie, zwiększają podatność na choroby degeneracyjne m&oacute;zgu typowe dla starszego wieku, jak choroba Alzheimera czy Parkinsona. Natomiast ograniczenie kaloryczności diety pomaga spowolnić procesy starzenia się organizmu, w tym m&oacute;zgu, i ograniczyć obumieranie neuron&oacute;w. Jednak precyzyjny mechanizm odpowiedzialny za to na poziomie cząsteczek nie jest dobrze poznany. Naukowcy z Katolickiego Uniwersytetu Najświętszego Serca w Rzymie we wsp&oacute;łpracy z kolegami z Niemiec, Kanady i Wielkiej Brytanii wykazali teraz w doświadczeniach na myszach, że za korzystny wpływ mniej kalorycznej diety na m&oacute;zg odpowiada białko o nazwie CREB1. Zalicza się je do tzw. czynnik&oacute;w transkrypcyjnych, regulujących aktywność innych gen&oacute;w poprzez wiązanie się z DNA. CREB1 aktywuje m.in. geny mające wpływ na długowieczność oraz na prawidłowe funkcjonowanie m&oacute;zgu w zakresie zapamiętywania, uczenia się oraz kontroli reakcji lękowych. Prowadzący badania dr Giovambattista Pani liczy, że w przyszłości uda się znaleźć taki spos&oacute;b aktywacji CREB1, na przykład poprzez nowe leki, by można było zachować młodość m&oacute;zgu bez potrzeby stosowania restrykcyjnej diety. Badacz i jego koledzy por&oacute;wnywali konsekwencje ograniczenia kalorii w diecie u zmodyfikowanych myszy, kt&oacute;re nie produkowały białka CREB1 oraz ich niezmienionych r&oacute;wieśniczek. Przez pięć tygodni zwierzętom bądź pozwalano jeść do woli, bądź przestawiono je na dietę o 30 procent mniej kaloryczną. Taka zmiana w odżywianiu &ndash; jak wynika z wcześniejszych badań &ndash; przedłuża życie gryzoniom i innym zwierzętom. Myszy na mniej odżywczej diecie nie stają się otyłe, nie chorują na cukrzycę, są też bardziej sprawne pod względem poznawczym i lepiej zapamiętują oraz są mniej agresywne. Ponadto, nie rozwija się u nich choroba Alzheimera - albo dochodzi do tego znacznie p&oacute;źniej niż u przekarmionych gryzoni - a jej objawy są łagodniejsze. Co ciekawe, wpływ ograniczenia jedzenia na masę ciała był podobny w obu grupach myszy. Ale choć mniej kaloryczna dieta wpływała na poprawę zdolności pamięciowych u myszy niezmodyfikowanych, to nie powodowała podobnych zmian u myszy, kt&oacute;re nie produkowały CREB1. Gryzonie te wypadały gorzej w testach pamięciowych niż ich niezmienione r&oacute;wieśniczki. &bdquo;Nasze badania pozwoliły po raz pierwszy zidentyfikować białko odpowiadające za wpływ diety na m&oacute;zg&rdquo; &ndash; komentuje dr Pani. Badacz wraz z kolegami dowi&oacute;dł też, że zmniejszenie ilości pożywienia nie wpływa na całkowity poziom białka CREB1, natomiast zwiększa jego aktywność w korze m&oacute;zgu i hipokampie, strukturze regulującej m.in. procesy zapamiętywania. Aktywacja białka CREB1 nasila z kolei produkcję innego białka powiązanego z długowiecznością, tj. sirtuiny-1 oraz białek, od kt&oacute;rych zależy przeżycie neuron&oacute;w, ich plastyczność i odporność na stres. &bdquo;To odkrycie może w istotny spos&oacute;b pom&oacute;c opracować przyszłe terapie pozwalające zachować młodość m&oacute;zgu, zapobiegające jego degeneracji i starzeniu się. Ponadto, rzuca ono światło na związek zachodzący między schorzeniami metabolicznymi, takimi jak otyłość i cukrzyca, a spadkiem sprawności umysłowej&rdquo; &ndash; podsumowuje dr Pani. PAP - Nauka w Polsce</p>
