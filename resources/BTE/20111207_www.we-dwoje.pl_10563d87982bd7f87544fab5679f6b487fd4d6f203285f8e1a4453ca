<p>Powieść Nancy Thayer &bdquo;Powr&oacute;t do domu&rdquo; zbiera pozytywne recenzje. Magazyn Redbook w 2008 roku umieścił ją na liście Hot Summer Read. Lektura została przetłumaczona na czternaście język&oacute;w (w tym tak nietuzinkowe jak hebrajski i serbsko-chorwacki). Wydaje się, że kolejna książka Thayer &ndash; jednej z najpopularniejszych amerykańskich pisarek &ndash; będzie następnym bestsellerem w jej dorobku. Nie powinno to nikogo dziwić. Jedyne, co zaskakuje to sam &bdquo;Powr&oacute;t do domu&rdquo; &ndash; niestety tylko swoją szablonowością. Prosta, by nie napisać banalna, historia o przyjaźni dw&oacute;ch kobiet, to modelowy temat służący za kanwę wielu książek, jednak tym razem swoją przewidywalnością razi już na pierwszej stronie. Pewność, co do tego, jak potoczą się dalsze losy bohater&oacute;w czytelnik (a właściwie czytelniczka, bo to lektura mająca z założenia trafić do kobiecych rąk) nabywa już po kilku rozdziałach. W kolejnych nie pojawia się żaden znaczący zwrot akcji, kt&oacute;ry m&oacute;głby wzbudzić zainteresowanie i usunąć uporczywe wrażenie, że już doskonale znamy opisywaną historię. Lexi Laney i Clare Hart to przyjaci&oacute;łki z czas&oacute;w dzieciństwa, kt&oacute;re znają się niemal od urodzenia. Obie wychowały się na wyspie Nantucket (w rzeczywistości od dwudziestu pięciu lat mieszka na niej autorka powieści ze swoim mężem i dw&oacute;jką dzieci), a ich drogi rozeszły się w momencie, gdy Lexi wyszła za mąż i wyprowadziła się z wyspy. Clare została na miejscu, otworzyła cukiernię i związała się ze swoją licealną miłością. Kobiety ponownie spotykają się po dziesięciu latach, kiedy rozwiedziona Lexi wraca do rodzinnej miejscowości i postanawia pogodzić się z ludźmi, kt&oacute;rych zostawiła. Mogę przypuszczać, ze założeniem autorki było opowiedzenie przejmującej historii o sile przyjaźni, potędze przebaczania i wierze w cuda. Tymczasem &bdquo;Powr&oacute;t do domu&rdquo; to przede wszystkim jednowymiarowa opowieść, irytująca łatwością w domyśleniu się fabuły i ignorująca możliwości intelektualne czytelnik&oacute;w.</p>
