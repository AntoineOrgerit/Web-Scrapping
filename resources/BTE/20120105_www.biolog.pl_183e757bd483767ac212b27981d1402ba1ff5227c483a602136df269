<p>Kanadyjscy naukowcy zaobserwowali, że dwa receptory melatoniny w m&oacute;zgu mają kluczowe znaczenie dla głębokiego regenerującego snu. Opracowany przez nich lek jest w stanie aktywować selektywnie odpowiedni receptor - informuje "Journal of Neuroscience". Dotychczas stosowane leki na bezsenność, np. leki benzodiazepinowe o właściwościach uspokajających i nasennych, nie działają selektywnie i mogą prowadzić do uzależnienia, a nawet zaburzeń kognitywnych. Naukowcy z Uniwersytetu McGill zainteresowali się melatoniną ze względu na jej wpływ na aktywność m&oacute;zgu, sen, depresję i zaburzenia lękowe. Melatonina, nazywana hormonem snu, jest syntezowana w pinealocytach szyszynki przy braku stymulacji świetlnej. U ssak&oacute;w koordynuje ona rytm snu i czuwania. "Poświęciliśmy wiele lat na opracowanie leku, kt&oacute;ry oddziaływałby selektywnie na receptor melatoniny, wspomagając głęboki sen. Uważamy, że ma to kluczowe znaczenie w leczeniu bezsenności - m&oacute;wi dr Gabriella Gobbi, autorka badań. - Głęboki sen jest ważny dla regeneracji organizmu. Poprawia także zdolność zapamiętywania i metabolizm, obniża ciśnienie tętnicze i spowalnia tętno". Naukowcy zaobserwowali, że dwa gł&oacute;wne receptory melatoniny odgrywają przeciwstawną rolę w regulacji snu. Receptor MT1 wpływa na fazę REM, podczas kt&oacute;rej występują szybkie ruchy gałki ocznej, blokując jednocześnie sen głęboki (faza NREM). Odwrotne działanie wykazuje receptor MT2. Aplikując lek o nazwie UCM765 (stworzony we wsp&oacute;łpracy z włoskimi chemikami z Uniwersytet&oacute;w w Parmie i Urbino), kt&oacute;ry wiąże się jedynie z receptorem MT2, naukowcom udało się wydłużyć fazy głębokiego snu u myszy i szczur&oacute;w laboratoryjnych, nie skracając jednocześnie fazy REM. Określenie roli receptora MT2 jest dużym krokiem naprz&oacute;d w badaniach naukowych i nadzieją na skuteczniejszą pomoc milionom os&oacute;b na świecie dotkniętym bezsennością - podsumowują Kanadyjczycy. Dzięki uprzejmości: PAP - Nauka w Polsce</p>
